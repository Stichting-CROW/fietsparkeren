Veel gemeenten staan voor de uitdaging om voldoende en
goed functionerende fietsparkeervoorzieningen te realiseren.
Vooral op locaties met een hoge bezoekersintensiteit
en beperkte ruimte kan een gebrek aan geschikte fietsparkeerplekken
leiden tot overlast en onveilige situaties.
Tegelijkertijd vormt het ontbreken van veilige en toegankelijke
stallingsmogelijkheden een drempel voor fietsgebruik.
Om gemeenten en projectontwikkelaars te ondersteunen bij
het ontwerpen en realiseren van inpandige fietsenstallingen,
is de Checklist inpandige fietsenstallingen ontwikkeld. Deze
checklist biedt een gestructureerde en praktische aanpak
waarmee stap voor stap wordt toegewerkt naar stallingen
die gebruikers willen, kunnen en durven gebruiken.
Het initiatief voor deze checklist is voortgekomen uit een
masterscriptie waarin essentiële kwaliteitscriteria voor
inpandige fietsenstallingen zijn onderzocht. Op basis van
deze inzichten heeft CROW de checklist
verder ontwikkeld. 

De checklist is opgebouwd rond zes thema’s:  

1 Doelgroep

2 Omgeving

3 Toegang

4 In de stalling

5 Exploitatie

6 Duurzaamheid

Tijdens het ontwikkelproces zijn bestaande richtlijnen en
praktijkervaringen geïntegreerd en getoetst in een praktijksituatie.
Dit heeft geleid tot een checklist die als stappenplan
kan worden toegepast, zodat gemeenten en projectontwikkelaars
op een efficiënte manier inpandige fietsenstallingen
kunnen realiseren die aansluiten bij de behoeften van
gebruikers en bijdragen aan een duurzame en veilige
fietsparkeeromgeving.