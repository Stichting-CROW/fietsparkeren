# De Checklist

## Leeswijzer/begeleidende notitie
De ‘Checklist inpandige fietsenstallingen’ is ontwikkeld om
professionals te ondersteunen bij het realiseren van
hoogwaardige inpandige fietsenstallingen. De checklist
biedt een praktische, stapsgewijze aanpak die helpt om
stallingen te ontwerpen en te bouwen die aantrekkelijk,
veilig en gebruiksvriendelijk zijn.

Deze checklist is bedoeld voor beleidsmakers, ontwikkelaars,
stedenbouwkundigen, architecten, mobiliteitsadviseurs en
andere betrokkenen die te maken hebben met fietsparkeeroplossingen.
Daarmee is het instrument waardevol voor
ieder partij die niet over de benodigde kennis, tijd of
middelen beschikt om zelf tot een ontwerpwijzer te komen.
Het realiseren van goede inpandige fietsenstallingen is
essentieel voor het stimuleren van correct fietsparkeergedrag
en het verminderen van hinder door foutgeparkeerde
fietsen op maaiveldniveau. 

De checklist helpt om alle
belangrijke aspecten van een fietsenstalling in kaart te
brengen. Met als uitgangspunt het alle fietsers zo gemakkelijk
mogelijk te maken om van de stalling gebruik te maken.

## Hoe te gebruiken
De checklist is ontworpen om gebruikers op een gestructureerde
en praktische manier te helpen bij het ontwikkelen van
hoogwaardige inpandige fietsenstallingen. De checklist
bestaat uit verschillende thema’s, elk met een aantal kwaliteiten
die essentieel zijn voor het succes van een stalling. Deze
thema’s vormen samen een systeem waarmee stap voor stap
de belangrijkste aspecten van een stalling worden doorlopen,
van initiatief tot details in het ontwerp. Iedere kwaliteit kan
behaald worden door het toepassen van bepaalde ingrepen.
Hieronder wordt uitgelegd hoe de checklist is opgebouwd en
hoe gebruikers deze kunnen toepassen.



## Thema's 


De checklist is opgebouwd rond zes thema's:

1 Doelgroep: Wie wordt de gebruiker en welk type inpandige
stalling past hierbij?

2 Omgeving: Hoe past de stalling in de ruimtelijke context?

3 Toegang: Hoe eenvoudig en veilig is de toegang voor
fietsers?

4 In de stalling: Hoe functioneel en comfortabel is de
inrichting?

5 Exploitatie: Hoe wordt de stalling beheerd en onderhouden?

6 Duurzaamheid: Hoe draagt de stalling bij aan een
duurzame toekomst?

De checklist kan gebruikt als leidraad bij het opstellen van
plannen of het toetsen van ontwerpen. Loop elk thema
systematisch door en maak weloverwogen keuzes. De
thema’s en kwaliteitseisen die binnen de thema’s vallen
worden in het volgende hoofdstuk uitgelegd.

**Kwaliteiten**

Binnen elk thema wordt de checklist verder uitgewerkt in
specifieke kwaliteiten. Elke kwaliteit behandelt een belangrijk
onderdeel van het ontwerp en de functionaliteit van de
fietsenstalling. Zo kan onder het thema Omgeving bijvoorbeeld
de kwaliteit Locatie fietsenstalling vallen, waarin wordt
beschreven hoe belangrijk de ligging van de stalling is ten
opzichte van fietsroutes en bestemmingen.

**Omschrijving**

Elke kwaliteit heeft een omschrijving waarin wordt uitgelegd
wat deze kwaliteit inhoudt en waarom deze van belang is.
Deze omschrijvingen helpen de gebruiker te begrijpen hoe
een bepaalde kwaliteit bijdraagt aan de effectiviteit van de
fietsenstalling.

**Prioriteit kwaliteit**

Niet elke kwaliteit heeft dezelfde mate van urgentie. Daarom
wordt voor iedere kwaliteit aangegeven wat de prioriteit is.
Dit wordt vastgesteld aan de hand van drie vragen die
belangrijk zijn voor de gebruikerservaring:

* Kunnen gebruikers de stalling bereiken en gebruiken?
* Willen gebruikers de stalling gebruiken?
* Durven gebruikers de stalling te gebruiken?

Deze prioriteit helpt om te bepalen waar de focus moet
liggen tijdens de ontwikkeling van de stalling.

**Ingrepen: hoe zit het eruit in de praktijk?**

Bij iedere kwaliteit wordt een lijst van ingrepen gegeven.
Dit zijn concrete acties of maatregelen die nodig zijn om de
kwaliteit te realiseren. Voor de kwaliteit Locatie fietsenstalling
kunnen ingrepen bijvoorbeeld zijn:

* Zorg ervoor dat de stalling dicht bij belangrijke fietsroutes
ligt en goed toegankelijk is voor fietsers.
* Zorg ervoor dat bestemmingen zoals winkels, stations of
werkplekken binnen 100 meter van de stalling te voet
bereikbaar zijn.

De beschrijvingen worden hier omgezet naar praktische
ingrepen.

**Effect van de ingreep**

Om snel inzicht te krijgen in het effect van elke ingreep,
wordt er gewerkt met een +/– systeem. Dit geeft een
visueel overzicht van hoe sterk een ingreep bijdraagt aan
het behalen van de kwaliteit:

+++ De kwaliteit is cruciaal en moet altijd worden toegepast.

++ De kwaliteit is belangrijk en moet zeker in overweging
worden genomen.

+ De kwaliteit is wenselijk, maar niet per se noodzakelijk.

- Deze ingreep is niet wenselijk en doet afbreuk aan de
kwaliteit van de stalling

Met deze visuele indicaties kan de gebruiker van de checklist
makkelijk zien waar de grootste prioriteit ligt en waar
eventueel ruimte is voor flexibiliteit.

## Filter
De Checklist inpandige fietsenstallingen bevat een doelgroep
filterfunctie die helpt bij het afstemmen van de
stalling op specifieke doelgroepen en functies (lees hier
meer over in het hoofdstuk ‘Bouwstenen’). Dit filter maakt
inzichtelijk welke thema’s en eisen van toepassing zijn op
verschillende gebruikssituaties, zoals wonen, werken,
winkelen of onderwijs.

In de checklist is voor elk thema aangegeven of het relevant
is voor een bepaalde doelgroep. Dit wordt weergegeven in
de vorm van een kruisje (x). Als een thema een kruisje heeft,
betekent dit dat het voor die doelgroep of functie van
belang is en in de uitwerking van de fietsenstalling meegenomen
moet worden.

Bijvoorbeeld:
* Langparkeren is van groot belang voor doelgroepen zoals
wonen, werken en onderwijs, en zal daarom in deze
categorieën gemarkeerd zijn.
* Korte loopafstand naar de bestemming is relevant voor
boodschappen, winkelen en horeca, omdat gebruikers
hier snel en eenvoudig hun fiets willen kunnen parkeren.
* Veiligheid en sociale controle spelen een cruciale rol bij
zorg- en onderwijsinstellingen, waar gebruikers behoefte
hebben aan een betrouwbare parkeeromgeving.

Door deze filterfunctie kunnen gemeenten en projectontwikkelaars
efficiënter bepalen welke aspecten van de
checklist extra aandacht nodig hebben en zo stallingen
ontwikkelen die optimaal aansluiten bij de behoeften van
de gebruikers.



