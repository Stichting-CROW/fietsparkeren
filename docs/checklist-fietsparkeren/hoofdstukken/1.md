# Inleiding

## Het initiatief
Veel gemeentes hebben uitdagingen op het gebied van
fietsparkeren, en met het realiseren van fietsparkeervoorzieningen
in het bijzonder. Met name op locaties met veel
bezoekers in combinatie met beperkte ruimte kan fietsparkeeroverlast
leiden tot hinder en zelfs tot gevaarlijke
situaties. Tegelijkertijd is het gebrek aan veilige en goed
toegankelijke fietsparkeerplekken bij drukbezochte bestemmingen
een reden voor veel mensen om niet met de fiets te
komen.

Hoewel er op veel plekken grootschalige, inpandige en vaak
bewaakte fietsenstallingen worden gerealiseerd en ondanks
dat er in die omgeving grote behoefte is aan fietsparkeerplaatsen,
blijkt dat fietsers hier niet altijd gebruik van maken.
De aanwezigheid van een fietsenstalling is daarom niet altijd
een garantie dat deze gebruikt wordt. Fietsers moeten de
stalling willen, kunnen en durven gebruiken. De kwaliteit en
de toegankelijkheid van de stalling speelt hier een cruciale rol.

Waar grotere gemeenten vaak de capaciteit, kennis en
budgetten in huis hebben om dit soort aspecten op te
pakken, is dit voor kleinere gemeenten minder goed
haalbaar. Juist voor deze gemeenten is de huidige ‘Checklist
inpandige fietsenstallingen’ opgesteld. Deze checklist biedt
een praktische handleiding waarmee projectleiders en
ontwikkelaars stap voor stap worden meegenomen in het
vormgeven van inpandige fietsenstallingen.


## De werkwijze
Het initiatief voor de ‘Checklist inpandige fietsenstallingen’ is
afkomstig van CROW, dat in de afgeronde masterscriptie van
een student een waardevolle kans zag om de beschikbare
kennis over fietsparkeerstallingen verder uit te werken tot een
praktische tool. Hij onderzocht o.a. welke kwaliteitscriteria
essentieel zijn voor een succesvolle inpandige fietsenstalling
en zijn scriptie vormde de aanleiding om deze inzichten
verder uit te werken. 

Er werd een projectgroep samengesteld
van 14 fietsparkeerspecialisten van verschillende disciplines
en gemeenten die meerdere keren bijeen kwam om de
checklist te ontwikkelen, te toetsen en te verfijnen.

### Wie waren betrokken
Bij het proces waren onderstaande experts en organisaties
betrokken die gezamenlijk hun kennis en praktijkervaring
deelden:

* Royal HaskoningDHV
* Würck Architecten
* Rijnders Verkeersadvies
* Movares
* Fietsersbond
* Goudappel
* Nederlandse Spoorwegen (NS)
* U-stal
* Gemeente Zwolle
* Gemeente Utrecht
* Gemeente Eindhoven
* Gemeente Den Haag
* Gemeente Apeldoorn


### Wat was er al en hoe hebben we dit in deze checklist verwerkt
Het ontwikkelproces bestond uit een aantal fasen die samen
hebben geleid tot een praktisch hanteerbare checklist.
Beginnend met het doornemen van de bestaande handboeken
en leidraden (zie onderstaande lijst) om relevante kennis
te verzamelen en het plannen van meerdere dagdelen
waarin de projectgroep bijeen kwam om feedback te geven
op de verschillende versies die ontwikkeld werden. Deze
proefversies werden geëvalueerd en aangepast, waarna
uiteindelijk een versie ontstond die het best zou aansluiten
bij de behoeften van de stallinggebruikers.
Tijdens dit proces werden de kwaliteitscriteria opgedeeld in
onderstaande thema’s. Ze geven structuur aan de checklist
en maken het overzichtelijk en beter toepasbaar.

1 Doelgroep

2 Omgeving

3 Toegang

4 In de stalling

5 Exploitatie

6 Duurzaamheid


Bij de ontwikkeling van de checklist is gebruik gemaakt van
bestaande kennis en richtlijnen, waaronder:

* Scriptie Kwaliteitseisen Grote inpandige fietsstallingen,
Dennis Bouwmeester
* Do’s en dont’s van een fietsenstalling, NS
* De Leidraad Fietsparkeren 2023, CROW
* Fietsparkeerkencijfers 2025, CROW
* Handboek fietsparkeren, gemeente Eindhoven
* Basisspecificatie Inpandige Fietsenstalling, gemeente
Amsterdam
* Menukaart Fietsenstallingen bij Stations, 


## Wat is de uitkomst van de werkwijze
De projectgroepsessies hebben ook tot een belangrijke
aanpassing geleidt: om de Checklist beter aan te laten
sluiten op de praktijk en stapsgewijs gebruikt kan worden
door gemeenten en projectontwikkelaars, werd het een
Stappenplan. Verder is de Checklist tijdens een werksessie
o.a. getoetst in de fietsenstalling Laag Catherijne in Utrecht.
Deze praktijksessie bood waardevolle inzichten en liet zien
hoe de Checklist in de praktijk kan worden toegepast. De
huidige versie van de Checklist Fietsparkeerstallingen is
uniek in zijn soort. Deze checklist biedt een praktische
oplossing die gemeenten ondersteunt bij het realiseren van
inpandige fietsparkeerstallingen die aansluiten bij de wensen
en behoeften van gebruikers.'

## Begeleidende Notitie: Checklist inpandige fietsenstallingen
De ‘Checklist inpandige fietsenstallingen’ is ontwikkeld om
gemeenten, projectontwikkelaars en andere professionals te
ondersteunen bij het realiseren van hoogwaardige inpandige
fietsenstallingen. Het biedt een praktische, stapsgewijze
aanpak die helpt om stallingen te ontwerpen en te bouwen
die gebruikers willen, kunnen en durven gebruiken.



<figure id="figure">
  <img src="../images/Stalling Rokin.jpg" alt="Stalling Rokin" />
  <figcaption>Stalling Rokin</figcaption>
</figure>

